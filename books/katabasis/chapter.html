<p class="znak"><img class="_idGenObjectAttribute-4" src="books/katabasis/image/11.png" alt="" /></p>
			<h2>1</h2>
			<p class="uzky-top"><em class="em _idGenCharOverride-1">Domnievam s<a id="_idTextAnchor001"></a>a, že skutočný prívrženec filozofie pravdepodobne zostane nepochopený ostatnými, ktorí nerozumejú, prečo sa neustále zaoberá smrťou a&#160;umieraním. Veď ak to tak je a&#160;on po&#160;celý svoj život túžil po&#160;smrti, prečo keď príde jeho čas, mal by sa sťažovať na&#160;to, čomu sa vždy venoval a&#160;po&#160;čom túžil?</em></p>
			<p class="right-top" style="text-align: right;">Platón&#160;– <em class="em _idGenCharOverride-1">Faidon</em></p>
			<br>
			<p class="T"><span class="antique">Z</span>ačalo sa to v&#160;Cambridgei v&#160;októbri počas prvého semestra. Vietor dul, slnko sa skrylo za&#160;mraky a&#160;Alica Lawová mala v&#160;prvý deň vyučovania prednášať študentom o&#160;nebezpečenstvách karteziánskeho kúzla na&#160;oddelenie tela a&#160;mysle, ktoré sa využívalo na&#160;opakovanie učiva bez hygienickej prestávky. Namiesto toho sa však rozhodla zachrániť dušu svojho školiteľa z&#160;ôsmich kruhov pekla.</p>
			<p class="odsaz">Profesor Jacob Grimes zahynul v&#160;dôsledku príšernej krvavej nehody. Z&#160;istého pohľadu to bolo jej vinou, a&#160;tak sa Alica z&#160;morálnej povinnosti, ale aj vo vlastnom záujme&#160;– lebo okrem profesora Grimesa neexistoval v&#160;odbore analytickej mágie iný predseda komisie a&#160;bez predsedu komisie nemohla obhájiť svoju dizertačnú prácu, dokončiť štúdium ani sa úspešne uchádzať o&#160;trvalý úväzok v&#160;tomto odbore&#160;– rozhodla prosiť o&#160;jeho návrat do&#160;života u&#160;kráľa Jamu Milosrdného, vládcu podsvetia.</p>
			<p class="odsaz">Nešlo o&#160;ľahkú úlohu. Za&#160;posledný mesiac sa stala odborníčkou na&#160;tartarológiu&#160;– doktrínu o&#160;existencii pekla&#160;–, hoci nepatrila do&#160;jej odboru. Táto doktrína vlastne nebola súčasťou žiadneho vedného odboru, keďže tartarológovia len málokedy prežili a&#160;mohli publikovať svoju prácu. Od&#160;smrti profesora Grimesa venovala všetok svoj čas čítaniu každej monografie, vedeckej práce či korešpondencie, aké na&#160;tému cesty do&#160;pekla a&#160;návratu späť našla. Celkovo tento výlet absolvoval asi tucet učencov, ktorí prežili a&#160;mohli ho pravdivo opísať, no v&#160;poslednom storočí ich bolo len zopár. Všetky existujúce zdroje boli do&#160;rôznej miery nespoľahlivé a&#160;okrem toho nesmierne zložité na&#160;preklad. Danteho opis bol natoľko rozpitvaný zlomyseľnými kritikami, že opis udalostí sa v&#160;ňom úplne stratil. T. S. Elliot v&#160;knihe <em class="em _idGenCharOverride-1">Pustatina</em> síce uviedol dosť detailné opisy krajiny, no dielo obsahovalo toľko odvolávok na&#160;autora, že jeho status ako výpoveď dočasného návštevníka pekla bol veľmi otázny. Orfeove poznámky v&#160;archaickej gréčtine boli, podobne ako jeho zvyšné práce, veľmi zničené a&#160;Eneas&#160;– nuž, to bola čisto rímska propaganda. Bolo možné, že v&#160;menej známych jazykoch existovali aj iné opisy, lenže Alica by hľadaním v&#160;archívoch strávila desaťročia a&#160;financovanie jej projektu by tak dlho nemohlo čakať. Zhodnotenie pokroku jej práce malo byť na&#160;konci semestra a&#160;bez živého a&#160;dýchajúceho školiteľa mohla Alica dúfať prinajlepšom v&#160;predĺženie financovania do času, kým sa nepremiestni niekam inam a&#160;nenájde si nového školiteľa.</p>
			<p class="odsaz">Alica sa však nechcela premiestňovať. Túžila iba po&#160;titule z&#160;Cambridgeu. A&#160;nechcela ani iného školiteľa, želala si iba profesora Jacoba Grimesa, vedúceho katedry, laureáta Nobelovej ceny a&#160;dvakrát zvoleného prezidenta Kráľovskej akadémie mágie. Potrebovala odporúčací list, ktorý jej otvorí každé dvere, potrebovala byť navrchu každej kopy žiadostí. A&#160;preto sa musela hneď v&#160;ten deň vybrať do&#160;pekla.</p>
			<p class="odsaz">Niekoľkokrát si prekontrolovala zápisy napísané kriedou. Uzavretie kruhu si vždy nechávala na&#160;koniec, keď si už bola absolútne istá, že ju vyslovenie zaklínadla, a&#160;teda aktivácia pentagramu, neusmrtí. Vždy sa bolo treba uistiť, lebo mágia si vyžaduje presnosť. Uprene zízala na&#160;úhľadné biele čiary, až sa jej začali zlievať pred očami. Lepšie to už nemôže byť, usúdila. Áno, ľudská myseľ sa môže mýliť. Tá jej však bola menej omylná ako väčšina ostatných a&#160;zároveň jediná, ktorej mohla veriť.</p>
			<p class="odsaz">Chytila kriedu do&#160;ruky. Posledný hladký ťah a&#160;pentagram bol dokončený.</p>
			<p class="odsaz">Zhlboka sa nadýchla a&#160;vstúpila doň.</p>
			<p class="odsaz">Vedela, že tento čin si vyžiada svoju cenu. Nikto si nemohol len tak bez ujmy cestovať do&#160;podsvetia. Ona sa však hneď na&#160;začiatku rozhodla tú cenu zaplatiť, lebo z&#160;objektívneho hľadiska jej pripadala triviálna. Dúfala len, že to nebude bolieť.</p>
			<p class="odsaz">„Čo to robíš?“</p>
			<p class="odsaz">Ten hlas hneď spoznala. Ešte prv ako sa otočila, vedela, koho uvidí pri dverách.</p>
			<p class="odsaz">Bol to Peter Murdoch&#160;– rozopnutý kabát, vykasaná košeľa, taška s&#160;vytŕčajúcimi papiermi, ktoré sa kedykoľvek mohli rozletieť vo vetre. Alicu vždy rozčuľovalo, ako je možné, že sa Petrovi, ktorý každý deň pôsobil, akoby sa len s&#160;námahou vytrepal z&#160;postele, podarilo stať miláčikom celej katedry. Na&#160;druhej strane to nebolo až také prekvapivé&#160;– v&#160;akadémii sa rešpektovala disciplína a&#160;oceňovalo úsilie, ale najväčší obdiv získavali géniovia, ktorí sa nemuseli veľmi usilovať. Peter Murdoch s&#160;vlasmi ako vtáčie hniezdo a&#160;kostnatými končatinami, balansujúci na&#160;rozheganom bicykli, vyzeral, akoby sa za&#160;celý svoj život o&#160;nič nesnažil. Jednoducho sa už narodil brilantný a&#160;všetky vedomosti mu sudičky naliali rovno do mozgu.</p>
			<p class="odsaz">Alica ho neznášala.</p>
			<p class="odsaz">„Daj mi pokoj!“ odvrkla.</p>
			<p class="odsaz">Peter sa však natlačil do&#160;jej kruhu, čo bolo veľmi nezdvorilé. Každý by sa mal najprv spýtať, či môže vstúpiť do&#160;pentagramu iného mága. „Viem, čo máš v&#160;pláne.“</p>
			<p class="odsaz">„To teda nevieš!“</p>
			<p class="odsaz">„Vidím Cuov pentagram prenosu so Setiyovými úpravami,“ vyhlásil Peter, čím na&#160;Alicu značne zapôsobil, pretože sa len krátko pozrel na&#160;zem a&#160;navyše z&#160;opačnej strany miestnosti. „Na&#160;vytvorenie psychického prepojenia na&#160;cieľ si použila Rámánudžanov súčet s&#160;implikáciami na&#160;Casimirov jav. Plus osem čiarok znázorňujúcich osem kruhov.“ Po&#160;tvári sa mu rozlial úškrn. „Alica Lawová, ty nezbednica! Pokúšaš sa dostať do&#160;pekla!“</p>
			<p class="odsaz">„Ak to už vieš, potom si uvedomuješ aj to, že je tu miesto len pre jedného!“ odsekla Alica.</p>
			<p class="odsaz">Peter si kľakol, posunul si okuliare na&#160;koreň nosa a&#160;vlastnou kriedou rýchlo urobil do&#160;pentagramu malé úpravy. Aj to bolo totálne nezdvorilé&#160;– každý by sa mal najprv spýtať, či môže upraviť prácu iného učenca. Lenže pre Petra Murdocha normy správania neplatili. Peter sa v&#160;živote pohyboval s&#160;nevšímavosťou, ktorú takisto ospravedlňovala iba jeho geniálna myseľ. Alica na&#160;vlastné oči videla, ako Peter pri stole oblial čokoládovým sirupom taláre členov vedenia školy a&#160;namiesto pokarhania si vyslúžil len potľapkanie po&#160;pleci a&#160;smiech. Keď Peter pri rečovom prejave hmkal, pokladalo sa to za&#160;milé. Alica naproti tomu raz strávila takmer celú večeru na&#160;toalete, kde sa upokojovala dýchaním pomedzi prsty, lebo nechtiac prevrhla košík s&#160;chlebom na&#160;zem.</p>
			<p class="odsaz">„A&#160;z&#160;jedného sú dvaja.“ Peter luskol prstami. „Abrakadabra, a&#160;už je miesto aj pre mňa!“</p>
			<p class="odsaz">Alica skontrolovala jeho zápis a&#160;sklamaná musela uznať, že je dokonalý. Bola by radšej, keby urobil nejakú chybu, pre ktorú by prišiel napríklad o&#160;ruku. A&#160;úplne najradšej by bola, keby vzápätí nevyhlásil: „Idem s&#160;tebou.“</p>
			<p class="odsaz">„Nie, nejdeš.“</p>
			<p class="odsaz">Peter Murdoch bol zo všetkých ľudí z&#160;cambridgeskej Katedry analytickej mágie ten posledný, s&#160;kým by sa chcela vybrať do&#160;záhrobia. Ten dokonalý, múdry, neskutočne otravný Peter, ktorý získal najvýznamnejšie ceny katedry vo všetkých disciplínach&#160;– najlepšia vedecká práca prvého ročníka, najlepšia vedecká práca druhého ročníka, medaily dekana za&#160;logiku a&#160;matematiku (čo pre Alicu boli najhoršie predmety, no aj v&#160;tých bola oceňovaná, až kým neprišla do Cambridgeu). Peter bol potomkom rodiny akademikov&#160;– narodil sa fyzikovi a&#160;biologičke, čo značilo, že v&#160;slonovinovej veži vyletel do výšok ešte skôr, než začal chodiť. Peter už vlastnil všetko to najlepšie na&#160;svete a&#160;nepotreboval odporúčací list od&#160;profesora Grimesa, aby dostal prácu.</p>
			<p class="odsaz">Najhoršie zo všetkého bolo, že Peter bol ešte aj neodolateľne milý. Vždy mal na&#160;tvári podmanivý úsmev, vždy ponúkal kolegom pomoc pri lúštení hádaniek spojených s&#160;výskumom, na&#160;seminároch sa každého pýtal, aký mal víkend, hoci dobre vedel, že sa trápili nad analýzami, ktoré on zvládol počas spánku. Peter sa nikdy nechvastal ani nevyvyšoval, bol jednoducho lepší bez vlastného pričinenia, a&#160;to ostatným stačilo, aby sa pri ňom cítili ešte horšie.</p>
			<p class="odsaz">Nie, Alica chcela svoj problém vyriešiť sama. Nepotrebovala, aby jej Peter Murdoch po&#160;celý čas pozeral ponad plece či zdokonaľoval jej pentagramy len preto, že chcel pomôcť. A&#160;už vôbec sa s&#160;ním nemienila deliť o&#160;zásluhy, keď sa aj s&#160;dušou profesora Grimesa bezpečne vráti späť.</p>
			<p class="odsaz">„V&#160;pekle sa budeš cítiť sama,“ zdôvodňoval. „Bude ti chýbať spoločnosť.“</p>
			<p class="odsaz">„Počula som, že v&#160;pekle sú aj iní.“</p>
			<p class="odsaz">„Veľmi smiešne, haha. Priznaj si, že prinajmenšom budeš potrebovať pomoc pri nosení zásob.“</p>
			<p class="odsaz">Alica si vložila do&#160;ruksaku novú bezodnú fľašu (čarovnú fľašu na vodu, ktorá sa nevyprázdni ani po&#160;týždňoch) a&#160;elfský chlebík Lembas (suché nutričné krajce tvrdé ako lepenka, obľúbené medzi vysokoškolákmi, lebo sa dali rýchlo zjesť a&#160;nasýtili aj na&#160;niekoľko hodín). Chlebík nebol čarovný, bol to iba proteín extrahovaný z&#160;arašidov skombinovaný s&#160;nekresťanským množstvom cukru. Okrem toho mala v&#160;ruksaku baterky, jódovú tinktúru, zápalky, lano, obväzy a&#160;izotermickú fóliu. Zabalila si aj čisto nový balíček kriedy značky Barkles a&#160;všetky možné mapy pekla, aké v&#160;univerzitnej knižnici našla, starostlivo skopírované a&#160;v&#160;obaloch vložené do&#160;šanónu. (Aj keď v&#160;každej bola použitá iná topografia&#160;– Alica si však povedala, že vhodnú mapu si vyberie, až keď tam dorazí.) V&#160;ruksaku sa nachádzal ešte nôž s&#160;vystreľovacou čepeľou a&#160;dva ostré lovecké nože. A&#160;pre prípad, že by sa niekedy večer nudila, vzala si aj knihu od Prousta. Nikdy predtým sa k&#160;žiadnemu z&#160;jeho románov nedostala, ale pod vplyvom Cambridgeu sa zmenila a&#160;chcela si ho prečítať. Povedala si, že peklo je vhodné miesto, kde s&#160;tým začať. „Som dobre pripravená.“</p>
			<p class="odsaz">„Budeš však potrebovať pomoc pri prechádzaní jednotlivými kruhmi,“ ďalej vysvetľoval Peter. „Z&#160;hľadiska metafyziky je peklo veľmi zložité. Anscombová tvrdí, že neustále zmeny v&#160;orientácii v&#160;priestore…“</p>
			<p class="odsaz">Alica vyvrátila oči dohora a&#160;prerušila ho: „Prosím ťa, nesnaž sa mi naznačiť, že nie som dosť múdra, aby som sa dostala do pekla.“</p>
			<p class="odsaz">„Máš pri sebe výtlačok <em class="em _idGenCharOverride-1">Clearyho šablón</em>?“</p>
			<p class="odsaz">„Samozrejme.“ Alica by na&#160;ne predsa nezabudla. Nikdy na&#160;nič nezabúdala.</p>
			<p class="odsaz">„A&#160;urobila si si krížovú kontrolu všetkých dvanástich verzií Orfeovej cesty?“</p>
			<p class="odsaz">„Prešla som si aj Orfea, veď logicky treba začať s&#160;ním…“</p>
			<p class="odsaz">„Vieš, ako prejsť cez rieku Léthé?“</p>
			<p class="odsaz">„Murdoch, prosím ťa!“</p>
			<p class="odsaz">„Vieš, ako skrotiť Kerberosa?“</p>
			<p class="odsaz">Alica zaváhala. Vedela, že toto je možná prekážka. Upozornenie na&#160;Kerberosa zachytila v&#160;liste od&#160;Danteho Bernardovi Canacciovi, no v&#160;žiadnom inom materiáli o&#160;ňom nenašla čo i&#160;len zmienku a&#160;jediná kniha, v&#160;ktorej by sa mohol spomínať&#160;– Vandickovo dielo <em class="em _idGenCharOverride-1">Dante a&#160;skutočné peklo</em>&#160;–, v&#160;knižnici chýbala.</p>
			<p class="odsaz">Vlastne viaceré knihy, ktoré potrebovala, v&#160;posledných mesiacoch mizli z&#160;knižnice. Často boli vybrané práve v&#160;dané ráno predtým, ako do&#160;nej vošla. Napríklad všetky preklady Eneidy. Alebo všetky stredoveké štúdie o&#160;Lazarovi. Akoby sa cez regály prehnal nejaký duch predvídajúci každú zmenu v&#160;jej projekte.</p>
			<p class="odsaz">Až vtedy si uvedomila, kto si ich požičiaval. „To si bol ty!“</p>
			<p class="odsaz">„Áno, robil som si prieskum o&#160;tom istom,“ priznal Peter. „Alica, obidvaja sme príliš ďaleko v&#160;svojich výskumoch. Naše dizertačné práce nemá kto konzultovať, lebo nikto nie je dostatočne múdry. A&#160;profesor nás ešte veľa nenaučil. Musíme ho priviesť späť. Dve hlavy zvládnu viac.“</p>
			<p class="odsaz">Alica sa neubránila smiechu. Každé prázdne miesto v&#160;regáli, každý chýbajúci kúsok záhady, to všetko mal po&#160;celý čas na&#160;svedomí Peter.</p>
			<p class="odsaz">„Tak mi povedz, ako skrotiť Kerberosa.“</p>
			<p class="odsaz">„Dobrý pokus, Lawová.“ Peter ju zľahka štuchol do&#160;pleca. „Veď to priznaj. Sama vieš, že spolu sme lepší.“</p>
			<p class="odsaz">Toto si mohol odpustiť, povedala si v&#160;duchu Alica.</p>
			<p class="odsaz">Vedela, že to nemyslí vážne, pretože to jednoducho nebola pravda. Už vyše roka to tak nebolo, lebo Peter sa tak rozhodol. Veľmi dobre si to pamätala. Prečo sa teda správa tak nenútene a&#160;neuvážene vyberá slová, akoby ešte vždy boli prváci chichotajúci sa v&#160;labáku, akoby sa odvtedy nič nestalo?</p>
			<p class="odsaz">Bol to však Petrov bežný spôsob správania. Bol taký ku každému. Príjemný, veselý, no len čo ste sa pokúsili priblížiť, postavil si pred seba múr.</p>
			<p class="odsaz">Mala teda len dve voľby, obidve rovnako zlé. Buď nepostačujúce vedomosti, alebo Peter. Mohla by si ešte požičať relevantné knihy&#160;– Peter bol otravný, ale zdroje vždy vrátil&#160;– a&#160;naštudovať si všetko sama. Lenže jej štipendium sa krátilo a&#160;v&#160;pivnici sa rozkladali pozostatky… Skrátka, nebol na&#160;to čas.</p>
			<p class="odsaz">„Tak dobre,“ súhlasila. „Dúfam, že si si priniesol kriedu.“</p>
			<p class="odsaz">„Dva balíčky značky Shropley’s,“ pochválil sa šťastne.</p>
			<p class="odsaz">Vedela, že používa túto značku, a&#160;podľa nej to nebol dobrý výber. Ale aspoň sa s&#160;ním nebude musieť deliť o&#160;svoju.</p>
			<p class="odsaz">Položila si ruksak k&#160;nohám a&#160;skontrolovala, či z&#160;pentagramu netrčí ani jeden popruh. „Ostáva nám už len zaklínadlo. Pripravený?“</p>
			<p class="odsaz">„Počkaj,“ zastavil ju Peter. „Vieš, aká je cena za&#160;zostup do&#160;pekla, áno?“</p>
			<p class="odsaz">Samozrejme, že to vedela. Preto učenci len málokedy zostupovali do&#160;pekla. Nie preto, že by dostať sa tam bolo také ťažké. Stačilo len vyhrabať všetky správne dôkazy a&#160;spracovať ich. Hlavným dôvodom bolo, že výlet do&#160;záhrobia sotva stál za&#160;tú cenu.</p>
			<p class="odsaz">„Polovica dĺžky života, ktorá mi zostáva,“ odpovedala Alica. Vstúpiť do&#160;pekla znamenalo porušiť hranice medzi dvoma svetmi a&#160;na&#160;to bolo treba organickú energiu, ktorú sa nedalo získať iba z&#160;kriedy. „Prídem asi o&#160;tridsať rokov. Viem to.“</p>
			<p class="odsaz">Nemožno však povedať, že by svoj výber dlho zvažovala. Chcela by promovať, rozbehnúť úžasný výskum a&#160;zomrieť ovenčená slávou? Alebo by radšej dožila až do&#160;konca prirodzenej dĺžky života a&#160;skončila sivovlasá, slintajúca, upadajúca do&#160;zabudnutia a&#160;umárajúca sa ľútosťou nad tým, čo nestihla? Veď aj Achilles si zvolil smrť v&#160;boji. Emeritných profesorov, ktorých občas vídala na recepcii katedry, pokladala za&#160;úbohé afatické rekvizity a&#160;starobu za neatraktívnu perspektívu. Vedela, že z&#160;jej rozhodnutia by hocikto mimo akademickej pôdy bol zhrozený. Lenže nikto mimo akademickej pôdy ju nemohol pochopiť. Za&#160;pozíciu profesorky by obetovala aj prvorodené dieťa alebo si nechala odseknúť končatinu. Vzdala by sa všetkého, len aby jej zostal rozum, len aby mohla myslieť.</p>
			<p class="odsaz">„Túžim sa venovať mágii,“ vyhlásila. „Nič iné som v&#160;živote nechcela.“</p>
			<p class="odsaz">„Viem,“ povedal Peter. „Aj ja. A… potrebujem ísť s&#160;tebou. Jednoducho musím.“</p>
			<p class="odsaz">Nastalo napäté ticho. Alica zvažovala, či mu položí ďalšiu otázku, ktorá ju svrbela na&#160;jazyku, no vedela, že Peter aj tak neodpovie. Keď prišlo na&#160;osobné záležitosti, Peter sa zmenil na&#160;kameň a&#160;ľahko sa skryl za&#160;milý úsmev.</p>
			<p class="odsaz">„Takže sme dohodnutí.“ Peter si odkašľal a&#160;pokračoval: „Vezmem si časť zaklínadla v&#160;latinčine a&#160;ty môžeš pokračovať v&#160;gréčtine a&#160;čínštine.“ Pozrel dolu na&#160;kúsok textu vedľa pravého palca na&#160;svojej nohe. „Povedz, prečo si to nenapísala v&#160;sanskrite?“</p>
			<p class="odsaz">„Neovládam ho tak plynule,“ nahnevane odsekla Alica. To je celý Peter! Povýšenecký, hoci si zdanlivo len pýta vysvetlenie. „Všetky odkazy na&#160;budhistické sútry som preto napísala v&#160;klasickej čínštine.“</p>
			<p class="odsaz">„Aha.“ Peter zahmkal a&#160;pokračoval: „Malo by to fungovať, ak si si istá.“</p>
			<p class="odsaz">Alica prevrátila oči. „Narátam do&#160;troch a&#160;začneme.“</p>
			<p class="odsaz">„V&#160;poriadku.“</p>
			<p class="odsaz">Odrátala tri a&#160;začali odriekať zaklínadlo.</p>
			<p class="T"><span class="antiii">Hrozná tragická smrť profesora </span>Jacoba Grimesa sa dala predvídať a&#160;dalo sa jej zabrániť. A&#160;hoci to nikto nevedel, zavinila ju Alica.</p>
			<p class="odsaz">Cvičenie toho osudného dňa nebolo o&#160;nič riskantnejšie ani extrémnejšie ako tisícky rutinných pokusov, ktoré profesor Grimes v&#160;laboratóriu vykonával celé desaťročia. Počas neho iba rekapituloval niektoré základné princípy danej teórie citované v&#160;novom článku, ktorý mu mal vyjsť v&#160;časopise <em class="em _idGenCharOverride-1">Arcana</em>, špičkovom periodiku v&#160;ich vednej disciplíne. Všetky postupy boli absolútne rutinné a&#160;o&#160;nič nebezpečnejšie ako jazda na&#160;bicykli&#160;– pravdaže za&#160;predpokladu, že si každý dvakrát prekontroloval svoj pentagram. Pokusy na&#160;úrovni vysokoškolského študenta.</p>
			<p class="odsaz">Lenže profesor Grimes si svoj pentagram neskontroloval. V&#160;kariére dosiahol štádium, keď takúto podradnú prácu nechával na&#160;svojich študentov. Jeho dni vypĺňalo seriózne a&#160;hlboké premýšľanie. Hľadel ponad hory a&#160;do&#160;oblakov, kde nachádzal pravdu, a&#160;potom schádzal dolu a&#160;formuloval vyhlásenia ako Mojžiš schádzajúci z&#160;hory Sinaj, z&#160;ktorých jeho podriadení následne vytĺkali detaily. Nevenoval sa už aritmetike ani prekladom a&#160;bolo pod jeho úroveň kľačať a&#160;kontrolovať čiary nakreslené kriedou, namáhať si oči alebo chrbát.</p>
			<p class="odsaz">Človek by si povedal, že je nerozvážne, možno aj hlúpe, aby mág zveril svoj život do&#160;rúk zle platených a&#160;prepracovaných študentov. Lenže po prvé, doktorandi profesora Grimesa boli najlepší na svete. A&#160;po druhé, najnebezpečnejšie chyby v&#160;pentagrame vedeli identifikovať aj študenti na&#160;najnižšie hodnotených amerických univerzitách. A&#160;toto bol predsa Cambridge. Po&#160;toľkých rokoch praxe hociktorému kompetentnému učencovi každá chyba udrela do očí ako červený výkričník: medzery vo vonkajších kruhoch, nesprávne napísané slová, chybné ekvivalencie, zátvorky, ktoré zostali otvorené. Vedel to urobiť hocikto pri zdravom rozume.</p>
			<p class="odsaz">Lenže Alica toho dňa nebola celkom pri zmysloch.</p>
			<p class="odsaz">Áno, bola slabo platená a&#160;prepracovaná, lenže tento stav bol medzi študentmi bežný a&#160;nikomu až tak neprekážal. Alica sa však poriadne nevyspala celé tri mesiace a&#160;vypila toľko káv, že pred očami sa jej mihotalo a&#160;krieda sa jej triasla v&#160;ruke. Mala pocit, že jej telo nemá v&#160;materiálnom svete určené žiadne hranice a&#160;že keby sa prestala držať pokope, rozpustila by sa ako cukor v&#160;čaji. Nebola v&#160;stave pracovať, a&#160;to už dosť dlhý čas. Potrebovala poriadne dlhú dovolenku a&#160;potom sa nechať zavrieť do&#160;nejakého vzdialeného prímorského rezortu.</p>
			<p class="odsaz">Vymeškať laboratórne cvičenia však bolo jednoducho nemožné. Od&#160;minulého roka ju profesor Grimes už nežiadal, aby mu asistovala pri vedeckej práci, a&#160;hoci táto práca bola pre ňu podradná a&#160;spoluautorstvo neprichádzalo do&#160;úvahy, Alica sa zúfalo usilovala opäť sa dostať do&#160;jeho priazne.</p>
			<p class="odsaz">Byť unavený na&#160;odpadnutie bol navyše štandardný stav. Jednoducho sa očakávalo, že pomocou kombinácie silnej kávy s&#160;elfským chlebom sa človek predrel až po&#160;splnenie všetkých termínov a&#160;potom mohol bez následkov upadnúť do&#160;nekonečnej kómy. Alica väčšinu svojich vysokoškolských štúdií prežila v&#160;tomto stave a&#160;nebolo to až také zlé.</p>
			<p class="odsaz">V&#160;to popoludnie však bola nazlostená, rozčarovaná a&#160;zmätená a&#160;v&#160;tomto stave frustrácie a&#160;zúrivosti sa strhávala už pri zvuku profesorovho hlasu. Vnímať jeho fyzickú blízkosť, vidieť, ako sa pohybuje, kľačať v&#160;jeho tieni, to všetko jej spôsobovalo ťažkosti s&#160;dychom. V&#160;krátkych okamihoch, keď sa im stretli pohľady, dokonca prestala dýchať a&#160;zdalo sa jej, že zomrie.</p>
			<p class="odsaz">Za&#160;takých okolností bolo veľmi ťažké sústrediť sa.</p>
			<p class="odsaz">A&#160;preto keď kreslila pentagramy, neuzavrela niektoré potrebné slučky, čo bolo v&#160;tejto činnosti životne dôležité. Pri vyslovení zaklínadiel sa totiž aktivovala živo-neživá energia kriedového prášku, ktorá mala explozívne účinky, ak sa nezadržala v&#160;definovanom priestore. Aj úplne najmenšia medzera mohla spôsobiť katastrofu. Malé medzierky boli vlastne oveľa horšie, pretože sa do&#160;nich koncentrovala všetka energia, čo malo hrozné následky. Preto každý po&#160;nakreslení pentagramu vykonal takzvaný mravčí test, ktorý spočíval v&#160;ťahaní hrotu ceruzky z&#160;jedného bodu pozdĺž celej línie kresby, aby bolo isté, že keby po&#160;nej išiel mravec, mohol by cestu prejsť bez prerušenia.</p>
			<p class="odsaz">Alica však mravčí test neurobila.</p>
			<p class="odsaz">Vlastne sa ani neobťažovala zabezpečiť, aby telo profesora Grimesa ostalo neporušené.</p>
			<p class="odsaz">Takáto chyba mala za&#160;následok koniec kariéry. To by sa aj stalo, keby Alicino meno figurovalo v&#160;laboratórnych záznamoch alebo keby sa oficiálne vedelo, že profesorovi asistovala. Nasledovalo by vyšetrovanie, vypočúvali by ju pred vedením katedry, donútili bolestivo detailne opísať každý svoj omyl a&#160;potom by sa rozhodovali, či išlo o&#160;zabitie alebo len ohrozenie z&#160;nedbanlivosti. Prišla by o&#160;štipendium, vykopli by ju z&#160;programu, nasledoval by výsluch Kráľovskou akadémiou a&#160;zákaz štúdia či praktizovania mágie v&#160;každej inštitúcii na&#160;svete, dokonca aj v&#160;tých podradných a&#160;neakreditovaných v&#160;zámorí. A&#160;to všetko za&#160;predpokladu, že by nakoniec nešla do&#160;väzenia.</p>
			<p class="odsaz">Profesor Grimes však všeobecne svojim študentom nepriznával žiadne zásluhy za&#160;účasť na&#160;jeho experimentoch. Oficiálne teda nikto nevedel, že v&#160;deň nehody profesora Grimesa s&#160;ním bol v&#160;laboratóriu aj niekto iný. Nikto nevidel, ako do&#160;pentagramu vtrhol mohutný víchor z&#160;nekonečnej dimenzie, ako profesorovi vyskočili z&#160;jamôk očné buľvy a&#160;vzápätí úplne vypadli ako bobule hrozna, ako sa mu črevá vyliali z&#160;tela a&#160;omotali okolo neho ako švihadlo, keď sa cezeň skáče vajíčko, ani ako otvoril ústa v&#160;nemom výkriku. Nikto nevidel, ako sa Grimesovo telo otočilo dolu hlavou a&#160;sedemkrát zakrútilo a&#160;ako sa odhalené orgány zavlnili a&#160;rozleteli všetkými smermi, ofŕkajúc všetko naokolo krvou, kúskami kostí a&#160;vnútorností. Nikto nevidel, ako sa jeho mozog prilepil na&#160;tabuľu a&#160;kúsok ozubenej čeľuste čľupol do&#160;šálky s&#160;popoludňajším čajom.</p>
			<p class="odsaz">A&#160;nikto nevidel ani to, ako sa Alica vyzliekla donaha, vydrhla dočista v&#160;laboratórnej sprche, spálila oblečenie v&#160;peci a&#160;vybehla von zadným vchodom, oblečená v&#160;rezervných šatách z&#160;ruksaku, ktorý mala vždy pripravený v&#160;labáku. Nikto ju nevidel bežať v&#160;skorých ranných hodinách krížom cez kampus do&#160;izby na&#160;internáte, kde sa druhýkrát osprchovala a&#160;striedavo vracala a&#160;plakala, až kým od&#160;vyčerpania nezaspala.</p>
			<p class="odsaz">O&#160;smrti profesora Grimesa sa všetci prvýkrát dopočuli až na druhý deň ráno od&#160;kričiaceho školníka.</p>
			<p class="odsaz">Dovtedy už pentagram zničili kúsky jeho tela a&#160;všetky ťahy kriedou zaliala krv, takže nikto nevedel presne určiť, čo sa vlastne stalo. Kúsok čohosi, čo neskôr identifikovali ako profesorovu pečeň, dopadol presne na&#160;tú časť vonkajšieho kruhu, ktorú Alica zbabrala. Záver znel, že to bola strašná nehoda, aká sa mohla prihodiť len najtrúfalejšiemu mysliteľovi jeho čias, a&#160;tým sa vyšetrovanie skončilo.</p>
			<p class="odsaz">Univerzitným upratovacím službám sa podarilo pozbierať zvyšky telesných pozostatkov do&#160;vedra a&#160;potom ich uložiť do&#160;truhly. Univerzita zorganizovala pohreb a&#160;katedra na&#160;týždeň vyhlásila smútok. Počas tohto týždňa prinútili všetkých študentov a&#160;zamestnancov fakulty chodiť na&#160;povinné semináre o&#160;bezpečnosti pod vedením kolegov z&#160;Oxfordu, ktorí rôznymi posmešnými poznámkami naznačovali, že oni by nikdy nedopustili, aby sa ich výskumný pracovník vyhodil v&#160;laboratóriu do&#160;vzduchu. Menovku profesora Grimesa odstránili z&#160;dverí jeho kancelárie a&#160;jeho seminár pridelili neborákovi doktorandovi, ktorý materiálom rozumel menej ako študenti. V&#160;miestnych novinách vyšiel článok o&#160;tom, akou ťažkou stratou je profesorova smrť pre Cambridge, vedu a&#160;pre celý svet. A&#160;potom sa leto skončilo a&#160;každý ďalej žil svoj život. Okrem Alice.</p>
			<p class="odsaz">Mohla zostať ticho a&#160;pokračovať v&#160;štúdiu. Univerzita by ju podporovala až do&#160;jeho konca. Cambridgeská Katedra analytickej mágie bola veľmi hrdá na&#160;vysoký počet svojich absolventov a&#160;Alicu by dotlačila až do&#160;promócie, hoci by ju aj musela na&#160;niekoľko rokov požičať konkurentom v&#160;Oxforde.</p>
			<p class="odsaz">Profesor Grimes bol však najvplyvnejším analytickým mágom v&#160;Anglicku a&#160;možno aj na&#160;celom svete. Polovicu vedenia katedry tvorili jeho blízki priatelia a&#160;druhá polovica sa ho tak bála, že urobila všetko, čo povedal. Všetci poslucháči, ktorým Grimes robil školiteľa, sa dostali na&#160;dobré pozície v&#160;projektoch najvyššej úrovne&#160;– samozrejme tí, ktorí doštudovali. Jeden odporúčací list od&#160;profesora Grimesa zabezpečil prácu hocikde, kde o&#160;ňu absolvent požiadal.</p>
			<p class="odsaz">V&#160;akadémii však boli dobré pozície zriedkavo voľné. A&#160;Alica po&#160;takejto práci veľmi túžila. Ináč nevedela, čo by robila. Celý život sa pripravovala len na&#160;toto jediné, a&#160;keby to nemohla robiť, nemala by dôvod žiť.</p>
			<p class="odsaz">Takže nasledujúce ráno po&#160;smrti profesora Grimesa, keď našli zvyšky jeho tela a&#160;rozvírená hladina sa upokojila, začala Alica hľadať cesty do&#160;pekla.</p>
			<p class="T"><span class="antiii">Petrov hlas bol na&#160;odriekanie </span>zaklínadla ako stvorený. To na ňom Alica neznášala&#160;– ako vždy zoslabla, keď počula jeho hlas. V&#160;porovnaní s&#160;jeho vychudnutou postavou znel ešte neprimeranejšie. Aké nespravodlivé, že z&#160;takého zarasteného husieho krku vychádzal taký mohutný zvuk! Vo vedeckých časopisoch z&#160;času na&#160;čas vychádzali úvahy, prečo je v&#160;oblasti mágie vhodnejší mužský hlas, a&#160;ako dôvody sa menovali jeho rozsah, hĺbka či stabilita, čo vždy vyvolalo veľký rozruch a&#160;jedovaté reakcie zo strany ženských spolkov v&#160;mágii a&#160;následné ospravedlňujúce vyhlásenia redakčných rád. Napriek tomu sa nikomu nepodarilo presvedčivo dokázať, že takéto štúdie sú nepravdivé. Alica sa tiež domnievala, že tieto časopisy majú pravdu, a&#160;v&#160;danej chvíli tomu bola rada. Petrovo sebavedomie posilnilo aj jej sebaistotu a&#160;nevdojak sa nechala zvábiť jeho príjemným a&#160;upokojujúcim bručaním.</p>
			<p class="odsaz">„Cieľ je definovaný ako profesor Jacob Grimes,“ recitovali jednohlasne. „Destinácia je definovaná ako peklo alebo záhrobie, alebo osem kruhov, alebo doména kráľa Jamu Milosrdného.“</p>
			<p class="odsaz">Dokončili zaklínadlo a&#160;nič sa nedialo. Prešla sekunda, potom ďalšie. Následne na&#160;miestnosť sadol ľadový chlad, plazivá zima, ktorá sa šírila neznámo odkiaľ a&#160;prenikala až do&#160;kostí. Alica sa striasla.</p>
			<p class="odsaz">„Chytím ťa za&#160;ruku?“ Peter natrčil dlaň.</p>
			<p class="odsaz">Plesla mu po&#160;nej. „Ale choď!“</p>
			<p class="odsaz">„Prepáč.“ Petrova ruka chvíľu zmeravela vo vzduchu, potom ju stiahol a&#160;Alica si oneskorene uvedomila, že asi chcel, aby ona držala jeho.</p>
			<p class="odsaz">Avšak už na&#160;to nebol čas. Z&#160;čiar namaľovaných kriedou sa zdvihlo biele svetlo a&#160;vyformovalo okolo nich valec. Laboratórium zmizlo, bolo počuť silné hrmenie. Alica sa načiahla za&#160;Petrovým ramenom&#160;– len aby nestratila rovnováhu, pravdaže&#160;–, no zem sa začala mocne triasť a&#160;Alica spadla na&#160;zadok. Chvíľu vôbec nič nevidela a&#160;pre ohlušujúce hrmenie ani nepočula. Cítila silný tlak na&#160;hrudi, a&#160;hoci to nebolelo, mala dojem, akoby sa nejaký duch načiahol a&#160;pomedzi rebrá jej vytrhol srdce. Tlak bol taký neznesiteľný, že nemohla dýchať. Skrútila sa do&#160;klbka dúfajúc, že nevypadla z&#160;pentagramu. Hrmenie ešte zosilnelo a&#160;svetlo zjasnelo, až bolo oslepujúco biele a&#160;pálilo ju cez zavreté viečka. V&#160;mysli sa jej objavovali vízie apokalypsy&#160;– oceány krvi pod jazykmi plameňov, planéty rútiace sa do&#160;čiernych dier&#160;– a&#160;na&#160;krátky, ale hrozivý moment sa stratila v&#160;erupcii a&#160;zabudla, kto je…</p>
			<p class="odsaz">Rýchlo si pripomínala základné informácie o&#160;sebe.</p>
			<p class="odsaz"><em class="em _idGenCharOverride-1">Som Alica Lawová, som doktorandka na&#160;Cambridgei, študujem analytickú mágiu…</em></p>
			<p class="odsaz">Svetlo zoslablo, hrmenie utíchlo.</p>
			<p class="odsaz">Alica zažmurkala a&#160;obzrela si ruky. Nebolo jej nič, cítila sa dobre. Pleť mala pokrytú tenkou vrstvou popola, akoby bola zafarbená nasivo, ale dalo sa to ľahko oprášiť. Poklepkala sa po&#160;hrudi&#160;– aj srdce bolo na&#160;mieste. Končatiny mala neporušené a&#160;vnútornosti pekne uložené v&#160;útrobách. Ak aj zaplatila nejakú cenu, necítila to. Cítila iba mohutnú, divokú radosť. Funguje to, podarilo sa to! Hodiny výskumu, kopec kriedy, čarovné slová skĺbené dokopy. Zaslúžila si to tvrdou prácou, dosiahla zázrak.</p>
			<p class="odsaz">Peter sa postavil a&#160;rozkašľal sa. Odhrnul si z&#160;očí chumáč vlasov pokrytý prachom a&#160;vyhlásil: „Takže toto je peklo.“</p>
			<p class="odsaz">Alica sa udivene obzerala dookola. Okolo nich sa rozprestierali sivé polia, nekonečné pláne pod tmavočervenou oblohou. Slnko&#160;– bolo to ich slnko, jeho tieň či dvojník?&#160;– sťažka viselo nízko nad horizontom a&#160;vyžarovalo matné svetlo. Alica sa zhlboka nadýchla. Priniesla si plátenné rúško na&#160;ústa pre prípad, že by sa vzduch nedal dýchať. Vo Virgíliovej Eneide dali Gréci peklu meno Aornos&#160;– „miesto bez vtákov“&#160;–, pretože pre hustý a&#160;páchnuci vzduch tam nemohli lietať. Tu však vzduch nepáchol ničím, bolo v&#160;ňom cítiť len prach a&#160;bol mrazivo chladný. Očakávala zmučené výkriky a&#160;pach síry, no zdalo sa, že americkí teológovia to asi trochu preháňali. Z&#160;pohľadu meteorológa peklo nevyzeralo o&#160;nič horšie ako jar v&#160;Anglicku.</p>
			<p class="odsaz">Prehodila si ruksak cez plecia. V&#160;diaľke sa týčila nejasná tmavá masa, kde, ako predpokladala, sa nachádzala Asfodelova lúka.</p>
			<p class="odsaz">„Si v&#160;poriadku?“ spýtal sa Peter.</p>
			<p class="odsaz _idGenParaOverride-1">„Nikdy mi nebolo lepšie.“ Alica vystúpila z&#160;pentagramu. „Ideme?“</p>