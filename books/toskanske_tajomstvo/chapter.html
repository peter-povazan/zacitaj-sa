<p class="Spred" style="text-align: center; text-indent: 0;"><em class="em _idGenCharOverride-1">Venujem Auryn</em></p>

<h2>PROLÓG</h2>
			<p class="odsaz"><img class="_idGenObjectAttribute-4" src="books/toskanske_tajomstvo/image/pikto_kapitola.png" alt="" /></p>
			<p class="_02-Mesto_Rok">CASALTA, 1944</p>
			<p class="odsaz">Je to ako vo sne, pomyslela si Viola, keď kľačala medzi obrazmi a&#160;pritískala si ruky na hlavu, aby sa ochránila pred ohlušujúcim hrmením. Ibaže to nebol sen a&#160;ten hluk nebol hrom.</p>
			<p class="odsaz">Obrazy prikrývali biele plachty, teraz už zaprášené od úlomkov padajúcich zo stropov, vždy keď zemou otriasol výbuch. Jedna z&#160;plachiet sa zošmykla: na Violu civela dokonalá tvár mladej ženy s&#160;tizianovými vlasmi a&#160;tmavými očami, so zlatým krúžkom ozdobeným perlou na vysokom čele. Bianca de’ Mediciová, mladá dáma zvečnená farbami a&#160;zlatom.</p>
			<p class="odsaz">Viola sa s&#160;každým zahrmením, ktoré mohlo roztrhať jej telo a&#160;všetko navôkol, čoraz viac triasla a&#160;z&#160;úst sa jej vydrala modlitba naučená v&#160;detstve. Okolo nej burácali výbuchy, za rozbitými oknami žiarili horiace stromy, drevený strop nad ňou mohol kedykoľvek vzplanúť, spolu s&#160;ním aj obrazy a&#160;napokon aj ona. Donekonečna sa modlila, lúčila sa s&#160;rodinou, so životom aj so svojím milovaným, ktorý bol niekde stratený, možno zranený, možno mŕtvy.</p>
			<p class="odsaz">Chvíľa ticha. Svet akoby zadržal dych, znehybnel a&#160;stíchol: kopce, stromy, plamene, obrazy rozhádzané v&#160;podkroví.</p>
			<p class="odsaz">Pokojné oči mladej renesančnej dámy vykúkajúcej spoza plachty sa opäť stretli s&#160;Violinými. Videla, ako Bianca pomaly žmurkla: jej tmavé dúhovky zmizli pod viečkami s&#160;dlhočiznými mihalnicami, a&#160;potom sa znova objavili. Vyľakaná Viola nepochybovala o&#160;tom, že dievča na obraze zažmurkalo, a&#160;nepochybovala ani o&#160;tom, že v&#160;hlave počuje jej hlas.</p>
			<p class="odsaz"><em class="em _idGenCharOverride-1">Viola. Všetko bude, ako má byť. Sľubujem.</em></p>
			<p class="odsaz">Znova sa ozval rachot a&#160;Viola sa schúlila do klbka. </p>
			<p class="odsaz _idGenParaOverride-1"><em class="em _idGenCharOverride-1">Tak takto vyzerá smrť</em>, pomyslela si a&#160;čakala na posledný útok, ktorým sa všetko skončí.</p>

			<h2>PRVÁ KAPITOLA</h2>
			<p class="odsaz"><img class="_idGenObjectAttribute-4" src="books/toskanske_tajomstvo/image/pikto_kapitola.png" alt="" /></p>
			<p class="_02-Mesto_Rok">CASALTA, 1985</p>
			<p class="_03-Meno">BIANCA</p>
			<p class="odsaz">Plecom som sa oprela o&#160;kamenný múr zohriaty od jesenného slnka. Sedela som na schodoch, ktoré sa šplhali po boku môjho toskánskeho domova, a&#160;hľadela som na fialkasté nebo, zvlnené kopce porastené cyprusmi a&#160;záhrady okolo Casalty.</p>
			<p class="odsaz"><em class="em _idGenCharOverride-1">Ako to, že tu v&#160;Casalte vždy kvitnú ruže? </em></p>
			<p class="odsaz">Od apríla do novembra boli ružové kríky posiate ružami vo všetkých farbách a&#160;odtieňoch: karmínovými, bielymi, ružovými a&#160;žltými, a&#160;v&#160;zime šípkové kríky zdobili jasnočervené plody. Teraz v&#160;októbri ma tešili moje obľúbené jemné ružové ruže so žltooranžovými srdiečkami. Každá bola jedinečná.</p>
			<p class="odsaz"><em class="em _idGenCharOverride-1">Hrôza pomyslieť, že sme o&#160;toto všetko takmer prišli. Hrôza pomyslieť, že sme takmer prišli o našu milovanú Casaltu. Hrôza pomyslieť, že by sme ostali bez domova.</em></p>
			<p class="odsaz">Toľko sa toho pre mňa zmenilo. Nemohla som uveriť, že uplynulo len šesť mesiacov, odkedy sa náš život obrátil naruby. Ešte stále som sa z&#160;toho celkom nespamätala.</p>
			<p class="odsaz">Štyri sestry Falconeriové&#160;– ja a&#160;moje dvojča Lucrezia, naša prostredná sestra Eleonora a&#160;najmladšia Mia&#160;– boli konečne zasa spolu. A&#160;ja som nenachádzala slová, ktorými by som opísala, ako ma to potešilo a&#160;ako sa mi uľavilo, že&#160;už nemusím byť ochrankyňou svojich sestier, brániť jednej z&#160;nás v&#160;návrate, aby jej náš otec neublížil, a&#160;bdieť nad mladšími sestrami, aby to, čo zvýšilo z&#160;našej rodiny, zostalo bez ujmy...</p>
			<p class="odsaz">Teraz som si konečne mohla vydýchnuť.</p>
			<p class="odsaz">Manželstvo našich rodičov, mladej svojráznej umelkyne zo Škótska a&#160;staršieho tradičného talianskeho muža z&#160;vplyvnej rodiny, bolo rovnako nešťastné ako nevhodné.</p>
			<p class="odsaz">Náš otec Fosco Falconeri, nie ktovieako milovaný patriarcha a&#160;tyran, zomrel a&#160;rodinný podnik na výrobu vína a&#160;oleja sa ocitol v&#160;troskách.</p>
			<p class="odsaz">Naša matka, Emmeline McCrimmonová, sa nedávno po rokoch vrátila. Boli sme presvedčené, že dávno zomrela. Boli sme na jej po&#173;hrebe, chodievali sme jej na hrob, žialili sme, až nám to trhalo srdce, a&#160;verili sme, že odišla navždy... ale oklamali nás.</p>
			<p class="odsaz">Naša matka nebola mŕtva.</p>
			<p class="odsaz">Bola nútená odísť ďaleko od nás, svojich dcér, a&#160;nechať nás na tomto mieste. Otec ju od nás oddelil, a&#160;potom od nás odtrhol aj moju sestru Lulu, čím zničil našu rodinu.</p>
			<p class="odsaz">Napokon však ani jeho krutosť nedokázala rozdeliť ženy z&#160;Casalty. Jeho smrť nás vyslobodila. Mama sa vrátila ako úspešná maliarka, taká bohatá, že dokázala zachrániť náš dom, našu Casaltu, aj podnik pred bankrotom, a&#160;moja krásna, tvrdohlavá, odvážna sestra Lucrezia, druhá polovica môjho srdca, sa vrátila ku mne, k&#160;nám, domov z&#160;vyhnanstva, do ktorého ju poslal náš otec.</p>
			<p class="odsaz">Pohyb podo mnou ma prinútil sklopiť zrak&#160;– zjavila sa tam drobná tmavá hlava. Naša najmladšia sestra Mia sa vybrala na večernú prechádzku. V&#160;poslednom čase chodievala každý večer von sama. Sledovala som ju pohľadom s&#160;pocitom, že za súmraku vyzerá ako postava z&#160;rozprávky, rozmazaná čierna silueta, ktorá sa takmer kĺže po kopci. Vedela som, že uvažuje nad maminým pozvaním&#160;na návštevu jej domu v&#160;Londýne, kde by mohli spolu maľovať.</p>
			<p class="odsaz">Zrazu mi ten sladký teplý večer pripadal trocha melancholický, trocha zádumčivý. Tuhšie som si omotala šál okolo tela a&#160;zachvela som sa. Náhle ma prepadla túžba zavolať Miu naspäť, skôr ako zmizne.</p>
			<p class="odsaz">Odkiaľ sa vzal ten nepokoj? Bol to nepríjemný pocit. Život rozťal všetky naše uzly, čo som ešte chcela?</p>
			<p class="odsaz">Siahla som do vrecka na šatách a&#160;vytiahla brožúru preloženú napoly. Prstami som prešla po vytlačených slovách: <em class="em _idGenCharOverride-1">Scuola di Restauro</em>. Tri roky štúdia, aby som sa naučila reštaurovať maľby a&#160;sochy. Sen zhustený do dvanástich stránok plných lesklých obrázkov.</p>
			<p class="odsaz">Budem ho mať raz na dosah?</p>
			<p class="odsaz"><em class="em _idGenCharOverride-1">„Si taká praktická, Bianca. Praktická, ale nie bystrá,“ </em>vravieval mi otec, teda keď si všimol, že existujem. <em class="em _idGenCharOverride-1">„Lucrezia si v&#160;maternici privlastnila všetok rozum.“</em></p>
			<p class="odsaz">„Bianca?“ ozval sa spoza mňa hlas ešte stále s&#160;náznakom francúzskeho prízvuku po rokoch, ktoré jeho majiteľka prežila v&#160;Paríži. Obrátila som sa a&#160;uvidela Lulu, ako vylieza z&#160;okna mojej izby.</p>
			<p class="odsaz">Vidieť ju bolo ako hľadieť do zrkadla. Lucrezia a&#160;ja sme boli jednovaječné dvojčatá, ale boli medzi nami drobné rozdiely: obe sme po našej škótskej mame zdedili ryšavé vlasy, modré oči a&#160;svetlú pleť, ale Lulu mala vlasy viac mahagónové a&#160;ja zasa medové.</p>
			<p class="odsaz">Naša najmladšia sestra Mia bola tmavšia a&#160;vlasy zdedila po Falconeriovcoch, no s&#160;jej očami sa genetika zahrala: jedno bolo orieškovohnedé a&#160;druhé modré s&#160;hnedými fliačikmi. Rozdiel bol očividný len v&#160;jasnom svetle, ale aj keď nebol až taký viditeľný, dodával jej magický, trocha strašidelný výraz.</p>
			<p class="odsaz">Nevyslovenou pravdou však bolo, že najkrajšia z&#160;nás bola prostredná sestra Nora: s&#160;mandľovými zelenými očami, so zlatistou pleťou, šticou čiernych vlasov, ktoré si strihala nakrátko, aby vynikla jej dlhá, pôvabná šija, a&#160;svojím jednoduchým <em class="em _idGenCharOverride-1">bytím</em>, ktoré fascinovalo všetkých, čo sa s&#160;ňou zoznámili. Zvyčajný neformálny športový odev však jej krásu nezakrýval, ale skôr zvýrazňoval, hoci som pravdepodobne bola zaujatá, lebo všetky tri moje sestry mi pripadali ako tie najkrajšie stvorenia na svete.</p>
			<p class="odsaz">Lucrezia si ku mne prisadla a&#160;ja som strčila brožúru naspäť do vrecka. Rukami si objala dlhé štíhle nohy&#160;– ja, ona aj Nora sme boli nadpriemerne vysoké, predovšetkým Nora, zatiaľ čo Mia bola drobná ako víla.</p>
			<p class="odsaz">Rýchlo som sa zatvárila pokojne, aby som zakryla akýkoľvek náznak melanchólie&#160;– no utajiť pred sestrou, ako sa cítim, vôbec nebolo ľahké. Bola nielen moje dvojča, ale dokázala vidieť aury druhých ľudí, farebné glorioly okolo ich tiel, ktoré prezrádzali ich myšlienky a&#160;stav mysle. Stávalo sa to len vtedy, keď boli niečie pocity dostatočne silné na to, aby sa takto prejavili, alebo keď mala Lulu s&#160;danou osobou určitý vzťah. Uvažovala som, akej farby je teraz tá moja.</p>
			<p class="odsaz">Každá z&#160;nás, sestier Falconeriových, zdedila po matke určitý dar. Tieto dary z&#160;matkinej strany rodiny nám však život vôbec neuľahčili. Otec bol z&#160;nich zhnusený a&#160;vydesený.</p>
			<p class="odsaz">Lulu videla aury, Nora v&#160;márnej snahe získať si otcovu náklonnosť svoj dar potlačila do takej miery, že sme ani nevedeli, aký vlastne je, Mia bola z&#160;nás štyroch najmagickejšia a&#160;jej nadprirodzený dar spočíval v&#160;tom, že <em class="em _idGenCharOverride-1">vedela veci, ktoré by nemala vedieť</em>, ako sa sama vyjadrila. A&#160;čo sa týka mňa...</p>
			<p class="odsaz">Dokázala som vidieť výjavy a&#160;ľudí z&#160;dávnych čias paralelne so súčasnosťou, takže môj život akoby vždy visel medzi prítomnosťou a&#160;minulosťou. Ktovie prečo sa mi to stávalo len v&#160;Casalte: môj domov a&#160;okolité záhrady boli pozadím minulých čias.</p>
			<p class="odsaz">Moje schopnosti však po Lucreziinom odchode zmizli a&#160;už nikdy sa nevrátili. Bolo to, akoby spolu s&#160;mojím dvojčaťom odišla aj moja duša. Po sestrinom návrate som dúfala, že znova nájdem svoj dar, ale zatiaľ sa to nestalo. Môj šiesty zmysel vyhasol a&#160;už som nedokázala vidieť, ako dejiny Casalty ožívajú, akoby sa všetko odohrávalo tu a&#160;teraz, rovno pred mojimi očami. Radšej som nemyslela na to, čo som stratila, ale občas som si nemohla pomôcť.</p>
			<p class="odsaz">„Dnes večer si už skončila?“ opýtala som sa.</p>
			<p class="odsaz">„Tu je <em class="em _idGenCharOverride-1">stále</em> čo robiť!“ Lucrezia pokrčila plecami. Aj po dlhom dni strávenom prácou vyzerala úžasne. Aký veľký rozdiel v&#160;porovnaní s&#160;tým, aká bola po návrate, rozpačitá a&#160;zatrpknutá, až som sa bála, že som ju navždy stratila!</p>
			<p class="odsaz">Napodobnila som jej úsmev. Keď som videla jej spokojnosť pri práci aj v&#160;láske po tom všetkom, čo zažila, hrialo ma to pri srdci. Pohľadom som kĺzala po jej črtách, rovnakých ako tie moje, a&#160;vnímala som jedinečný odtieň jej ryšavých vlasov, ktorý som doteraz videla len u&#160;svojej sestry a&#160;na obrazoch. Vrátila sa pred šiestimi mesiacmi, ale v&#160;istých okamihoch som tomu ešte stále nemohla uveriť, vpíjala som sa do nej ako do maľby v&#160;múzeu, a&#160;snažila som sa presvedčiť samu seba, že moja sestra je tu a&#160;teraz naozaj so mnou.</p>
			<p class="odsaz">„Ako sa máš, Bianca?“</p>
			<p class="odsaz">„Dobre,“ odvetila som bezmyšlienkovite ako vždy. Nebola som zvyknutá, že sa ma niekto pýta, ako sa mám. Nebola som zvyknutá, že som niekto, o&#160;koho sa ľudia boja. <em class="em _idGenCharOverride-1">Ja</em> som si vždy robila starosti o&#160;druhých.</p>
			<p class="odsaz">Lulu podľa očakávania zdvihla obočie. Nedala sa oklamať.</p>
			<p class="odsaz">„Tvoja aura je dnes večer slabá. Niežeby som ju potrebovala vidieť, aby som vedela, ako sa cítiš.“</p>
			<p class="odsaz">Pokúsila som sa pretaviť svoje nejasné pocity do slov. „Všetko sa vyriešilo, no nie? Si s&#160;nami doma, mama sa vrátila do našich životov... Opäť sme rodina.“</p>
			<p class="odsaz">„Ale?“ povzbudila ma Lucrezia.</p>
			<p class="odsaz">Nadýchla som sa. „Ale... nikto ma <em class="em _idGenCharOverride-1">nepotrebuje</em> tak ako predtým.“</p>
			<p class="odsaz"><em class="em _idGenCharOverride-1">Och.</em> Tie slová zo mňa vyšli neplánovane, nečakane. Akoby mali vlastnú vôľu, ktorá prevalcovala tú moju.</p>
			<p class="odsaz">„To nie je pravda! Všetky ťa potrebujeme. Hlavne ja po toľkých rokoch bez teba! Potrebujem ťa viac ako kedykoľvek predtým, Bianca. A&#160;Mia a&#160;Nora tiež, hoci Nora by poprela, že niekoho potrebuje. Ale...“</p>
			<p class="odsaz">Čakala som.</p>
			<p class="odsaz">„Všetky si teraz hľadáme svoju cestu,“ pokračovala Lucrezia. „Starala si sa o&#160;túto rodinu a&#160;všetky si nás chránila. Môžeš trocha poľaviť. Prišiel čas postarať sa o&#160;seba.“</p>
			<p class="odsaz">Tak. Čítala vo mne ako v&#160;otvorenej knihe.</p>
			<p class="odsaz">Znova som vytiahla z&#160;vrecka brožúru a&#160;bez slova som ju podala Lulu. Otvorila ju a&#160;na tvári sa jej zjavil úsmev.</p>
			<p class="odsaz">„Vyzerá to skvele. Uvažuješ o&#160;tom, že sa prihlásiš?“</p>
			<p class="odsaz">„No, ja neviem...“</p>
			<p class="odsaz">„<em class="em _idGenCharOverride-1">Musíš!</em> Máš moju plnú podporu! A&#160;určite aj našich sestier!“</p>
			<p class="odsaz">„Skôr ako sa do toho pustím, treba vyriešiť kopu problémov...“</p>
			<p class="odsaz">„Problémy sú tu <em class="em _idGenCharOverride-1">vždy</em>. Nič sa nezaobíde bez problémov. Treba sa im len postaviť a&#160;vyriešiť ich. Nie si sama, vieš? Povedz mi, čo stojí medzi tebou a&#160;týmto?“ Zamávala brožúrou ako vejárom.</p>
			<p class="odsaz">„No, po prvé, potrebujem si nájsť platenú prácu, v&#160;ktorej aj niečo zarobím. Nech si našetrím toľko, aby som sa mohla na budúci semester prihlásiť.“</p>
			<p class="odsaz">V&#160;terajšej práci som s&#160;kamarátkou Camillou viedla charitatívnu organizáciu Legami. Pomáhali sme zraniteľným ľuďom v&#160;každodennom živote: vyberali sme pre nich lieky, nakupovali potraviny, platili účty a&#160;všeobecne sa starali o&#160;drobnosti, ktoré môžu byť podstatné, keď sa vám do cesty postaví vek alebo choroba. Predpokladám, že starostlivosť o&#160;druhých je v&#160;mojom živote tak trocha konštanta.</p>
			<p class="odsaz">S&#160;Camillou sme si vyplácali len skromné mzdy a&#160;ja som sa nechcela spoliehať na sestry. Otec nás zanechal na mizine. Áno, mama síce odkúpila Casaltu, ale falconeriovský podnik sa ešte stále spamätával, a&#160;to aj vďaka Lucreziinej šikovnosti. Nora mala jazdeckú školu, Mia predávala obrazy; teraz by som mala svojou troškou prispieť aj ja.</p>
			<p class="odsaz">Lulu pokrútila hlavou. „To nie je problém, náš podnik je na tom už lepšie...“</p>
			<p class="odsaz">„Nie. Chcem sa uživiť sama. Nebudem o&#160;tom vyjednávať. A&#160;okrem toho...“</p>
			<p class="odsaz">„Čo, Bianca?“ prihovárala sa mi jemne.</p>
			<p class="odsaz">„Odišla by som od Camilly, odišla by som od ľudí, o&#160;ktorých sa staráme. <em class="em _idGenCharOverride-1">Potrebujú</em> ma.“</p>
			<p class="odsaz">„Sama vravíš, že Camilla je schopná. Nájde niekoho iného, obe môžete hľadať človeka, ktorý by ťa mohol zastúpiť. Viem, že Legami je tvoje dieťa,“ dodala Lucrezia, keď som otvorila ústa a&#160;chcela niečo namietnuť. „Som si však istá, že sa nájde niekto, kto ťa zastúpi s&#160;rovnakou oddanosťou. A&#160;srdcom.“</p>
			<p class="odsaz">„To je to správne slovo, <em class="em _idGenCharOverride-1">oddanosť</em>.“ Vzdychla som si. „Som im <em class="em _idGenCharOverride-1">oddaná</em>. Dlhujem im, že zostanem pri nich.“ Myslela som na starých ľudí v&#160;miestnom domove dôchodcov Villa Lieta, na rodiny, za ktorými som chodila, na všetkých ľudí, čo sa na mňa spoliehali.</p>
			<p class="odsaz">„Dlhuješ sama sebe, aby si šla za svojimi snami, Bianca. V&#160;rovnici je aj to, čo chceš, čo potrebuješ a&#160;po čom túžiš ty. Nielen my sestry, rodina, Legami, Camilla... Kde je v&#160;tom všetkom Bianca?“</p>
			<p class="odsaz">„Predtým som zbožňovala to, čo robím. Ešte stále to zbožňujem. Ale...“</p>
			<p class="odsaz">„... ale už si z&#160;toho vyrástla. To sa stáva. Tak ako som ja vyrástla zo života v&#160;Paríži a&#160;teraz som tu,“ povedala s&#160;úsmevom Lucrezia.</p>
			<p class="odsaz">„Budem im chýbať a&#160;oni budú chýbať mne,“ trvala som na svojom.</p>
			<p class="odsaz">„Pravdaže budeš a&#160;pravdaže budú, ale o&#160;tom je zmena. Rozlúčiš sa s&#160;vecami a&#160;ľuďmi, necháš ich za sebou a&#160;privítaš vo svojom živote niečo nové. A&#160;jedného dňa sa rozlúčiš aj s&#160;tým a&#160;príde zasa niečo nové.“</p>
			<p class="odsaz">„Áno, pravdaže.“ Zovrelo mi žalúdok. Moje dvojča možno zmeny zvláda s&#160;ľahkosťou, ale ja nie. Pre mňa každá zmena znamená úzkosť.</p>
			<p class="odsaz">„Nezmizneš z&#160;povrchu zeme! Stále za nimi môžeš chodiť a&#160;ubezpečovať sa, že sa majú dobre, aj že Camilla sa má dobre...“</p>
			<p class="odsaz">Nakoniec zo mňa vyletela moja najhlbšia a&#160;najtajnejšia obava.</p>
			<p class="odsaz">„Neviem, či to dokážem, Lucrezia. Ja nie som tá <em class="em _idGenCharOverride-1">bystrá</em>! Tebe to páli, pamätáš?“</p>
			<p class="odsaz">Okolité tmavé kopce sa črtali na pozadí fialkastej oblohy a&#160;na úpätiach sa zhromažďovali biele chuchvalce hmly. Na oblohe sa zjavili hviezdy, ktoré žiarili ako perly na zamate.</p>
			<p class="odsaz">Moje tvrdé slová viseli medzi nami.</p>
			<p class="odsaz">„<em class="em _idGenCharOverride-1">Čože?</em>“</p>
			<p class="odsaz">Pozrela som na sestru, oči jej potemneli.</p>
			<p class="odsaz">„Možno skrátka nedokážem...“ začala som.</p>
			<p class="odsaz">„Odkiaľ si to vzala? Ten názor, že ty nie si bystrá a&#160;mne to páli?“</p>
			<p class="odsaz">„Neviem, bolo to tak vždy...“</p>
			<p class="odsaz">„Nie, <em class="em _idGenCharOverride-1">nebolo</em>. Nefunguje to tak, že v&#160;lone našej matky bola jedna hruda inteligencie a&#160;ja som ju dostala a&#160;ty nie. Vravieval ti to <em class="em _idGenCharOverride-1">otec</em>, však? A&#160;ako v&#160;podstate všetko, čo kedy vyslovil, aj toto je lož. Je to nezmysel! Povedal to, aby ťa udržal pod kontrolou! Aby ti ublížil. Povedal by nám čokoľvek, len aby sme ho nespochybňovali. Mne vravieval, že som protivná, pamätáš? Ja som bola nepríjemná, ty si bola hlúpa, Mia bola čudná a&#160;Nora vôbec <em class="em _idGenCharOverride-1">neexistovala</em>. Je to všetko pravda, Bianca? Lebo ak nie si taká bystrá, ja som protivná a&#160;nepríjemná.“</p>
			<p class="odsaz">Aj v&#160;šere som videla, že Lulu zružoveli líca.</p>
			<p class="odsaz">„Nikdy si nebola protivná ani nepríjemná.“</p>
			<p class="odsaz">„A&#160;ty si nikdy nebola hlúpa.“</p>
			<p class="odsaz">Oči mi zrazu zaliali slzy.</p>
			<p class="odsaz">Možno bolo to, čo mi&#160;– nám&#160;– otec vravel, <em class="em _idGenCharOverride-1">naozaj</em> nezmysel.</p>
			<p class="odsaz">Možno to bola naozaj lož. A&#160;ja som tomu vždy verila, v&#160;hĺbke duše som si vždy myslela, že svet je pre mňa príliš zložitý.</p>
			<p class="odsaz">Lucrezia ma chytila za ruku. „Skús to, Bianca. Chop sa svojho života. Sľúb mi to.“</p>
			<p class="odsaz">„Áno. Sľubujem,“ povedala som a&#160;v&#160;prítmí som ju pobozkala na hladké studené líce.</p>
			<p class="odsaz"><img class="_idGenObjectAttribute-4" src="books/toskanske_tajomstvo/image/pikto_text.png" alt="" /></p>
			<p class="odsaz">V&#160;tú noc som musela myslieť na náš rozhovor. Prehadzovala som sa a&#160;obracala, nemohla som zaspať. Lulu mala pravdu: <em class="em _idGenCharOverride-1">strach </em>bol celé roky mojím druhým menom. A&#160;keď ma prvý raz ovládol, môj dar, moja najhlbšia a&#160;najvzácnejšia časť, zmizol, akoby v&#160;mojom srdci a&#160;duši nebolo miesto pre oboje.</p>
			<p class="odsaz _idGenParaOverride-1">Neexistovala jediná spomienka z&#160;môjho detstva, v&#160;ktorej by nevystupoval môj dar. V&#160;duchu som sa vrátila do tých nevinných čias, skôr ako sa svet okolo mňa rozpadol, keď som bola ešte celá&#160;– keď sa v&#160;mojej izbe zjavila neznáma žena, sedela na parapete a&#160;spievala pieseň z&#160;dávnych čias...</p>