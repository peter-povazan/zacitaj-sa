<h2>PRVÁ ČASŤ</strong></h2>
			<p class="pod-cast" style="text-align: center;">Po&#160;skúsenostiach <em class="em _idGenCharOverride-1">by indukcia vo frenológii mala viesť k&#160;prijatiu čohosi paradoxného ako prvotného princípu vlastného ľudskému konaniu; čohosi, čo vďaka nedostatku výstižnejšieho výrazu nazývame perverzitou. Vo význame, ktorý tomu pripisujem, je to v&#160;skutočnosti podnet bez podnetu, motív bez motívu. Pod jeho vplyvom konáme bez pochopiteľného cieľa; alebo, hoci to vyzerá ako protiklad vo výraz<a id="_idTextAnchor002"></a>och, môžeme tento návrh modifikovať až tak, že konáme z&#160;dôvodu, z&#160;akého </em>by sme konať nemali. <em class="em _idGenCharOverride-1">Teoreticky neexistuje nerozumnejší dôvod: no v&#160;skutočnosti je to ten najsilnejší.</em></p>
			<p class="podpis" style="text-align: center;">Edgar Allan <span class="kapital">Poe</span>, <em class="em _idGenCharOverride-1">Démon perverzity</em></p><br>
			<p class="pod-cast" style="text-align: center;"><em class="em _idGenCharOverride-1">Musím sa pýtať, ako sa skončí tento svet, alebo ako sa začalo peklo?</em></p>
			<p class="podpis _idGenParaOverride-1" style="text-align: center;"><span class="kapital">Adonis</span>, <em class="em _idGenCharOverride-1">Zócalo</em></p>



		<h2 class="cislo"><strong class="bold-SK _idGenCharOverride-1">1</strong></h2>
			<h2 id="_idParaDest-3" class="tit-2">Slová</h2>
			<p class="T"><em class="em _idGenCharOverride-1">„Milý veliteľ,</em></p>
			<p class="odsaz"><em class="em _idGenCharOverride-1">moje meno je Emmanuel Sachs. Možno Vám niečo napovie. Chcel by som sa s&#160;Vami stretnúť a&#160;porozprávať o&#160;téme, ktorá Vás zaujíma v&#160;tej najvyššej miere a&#160;o&#160;ktorej, ako si myslím, mám doteraz neznáme informácie. Chcem hovoriť o&#160;Julianovi Hirtmannovi. Dlhé roky sledujem Vašu prácu vyšetrovateľa, zbieram všetky články, čo Vám venovala tlač. Keďže sám som poskytol dosť rozhovorov, viem, do&#160;akej miery môžu byť zdeformované.</em></p>
			<p class="odsaz"><em class="em _idGenCharOverride-1">Keď hovorí<a id="_idTextAnchor003"></a>m, že mám nové informácie, som presvedčený, že vás budú veľmi zaujímať. Poniektorí chceme tak ako Vy zistiť, kde sa Hirtmann skrýva. Pokiaľ ide o&#160;mňa, mám jednoduchý dôvod: moju dvadsaťročnú sestru Camille tento netvor 13. apríla 2003 neďaleko miesta zvaného Les Gravières v&#160;Horných Alpách uniesol, znásilnil a&#160;zabil a&#160;jej telo nechal na&#160;brehoch Drac Noir. Za&#160;tento zločin ho odsúdili. Preňho to bol iba jeden čin z&#160;dlhej série podobných zločinov, no chápete, že ja som sa z&#160;toho nikdy úplne nespamätal. A&#160;preto pomyslenie, že je znovu na&#160;slobode, je pre mňa neznesiteľné. Mám v&#160;pláne napísať knihu, to je moje povolanie, ale som aj pevne odhodlaný Hirtmanna nájsť. Navyše si myslíme, že istý počet zmiznutí na&#160;juhozápade v&#160;posledných mesiacoch je spojený s&#160;jeho návratom do&#160;tohto kraja. Prítomnosť Švajčiara síce polícia nepotvrdila, ale my máme trochu odlišné vyšetrovacie metódy, o&#160;ktorých Vám v&#160;príhodnej chvíli poviem. Tie metódy nás zároveň priviedli k&#160;odlišným záverom.</em></p>
			<p class="odsaz"><em class="em _idGenCharOverride-1">Milý veliteľ, viem o&#160;Vás všetko alebo takmer všetko. Viem, že ste sa narodili 31. decembra 1968, že ste múdry, odvážny a&#160;flegmatický muž. Jednoducho niekto seriózny, na&#160;koho sa dá spoľahnúť. Tak trochu aj nudný, je to možné… Na&#160;hrudi máte jazvu, stopu po&#160;guľke, čo Vám v&#160;roku 2017 prešla cez srdce a&#160;boli ste v&#160;kóme. Prišívali Vám aj palec na&#160;ľavej ruke, keď Vám ho v&#160;júni minulého ruku takmer odtrhlo nejaké prasa za strašných okolností, pri ktorých, ako vieme, zomrel Váš spoločník. Je mi to veľmi ľúto. Máte rád Mahlerovu hudbu a&#160;túto záľubu máte spoločnú s&#160;Hirtmannom. Pokiaľ ide oňho, nepochybne ste&#160;– spolu so mnou&#160;– muž, ktorý ho pozná najlepšie.</em></p>
			<p class="odsaz"><em class="em _idGenCharOverride-1">Po&#160;jeho úteku v&#160;júni Vás dočasne uvoľnili a&#160;spolu s&#160;Vašou rodinou presťahovali do&#160;bezpečia na&#160;tajné miesto.</em></p>
			<p class="odsaz"><em class="em _idGenCharOverride-1">Stretnime sa. Máme si veľa čo povedať a&#160;s</em><span class="podtr-em _idGenCharOverride-1">om presvedčený, že Vám môžem pomôc</span><em class="em _idGenCharOverride-1">ť.</em></p>
			<p class="odsaz">Váš</p>
			<p class="odsaz">Emmanuel Sachs.“</p>
			<p class="T">Servaz dlho hľadel na&#160;správu. Končila sa poštovou adresou autora.</p>
			<p class="odsaz"><em class="em _idGenCharOverride-1">Rozmýšľal.</em></p>
			<p class="odsaz">Sachs raz vravel „ja“ a&#160;inokedy „my“. Kto sú tí „my“? Mail poslali ráno&#160;– 4 hod. 15 min. Kto posiela správy v&#160;takom čase? A&#160;ako ten lotor spisovateľ zistil jeho elektronickú adresu? Od&#160;hnevu mu očerveneli líca: akým právom sa ten Sachs mieša do&#160;jeho súkromného života?</p>
			<p class="odsaz">Zmenšil si okienko so správami a&#160;dal do&#160;Googlu „Emmanuel Sachs“. Ukázalo sa mu niekoľko desiatok stránok. Na&#160;fotografiách bol asi štyridsaťročný muž s&#160;neobyčajnou tvárou: široké ústa, krivý úsmev, okuliare s&#160;tenkým rámom, modré oči. Mladícky výzor, ale šedivé vlasy. Servaz si rovno pozrel stránku z&#160;Wikipédie.</p>
			<p class="uzky-top">Wikipédia</p>
			<p class="uzky-top">https://fr.wikipedia.org &gt; wiki &gt; Emmanuel Sachs</p>
			<p class="uzky-top"><strong class="bold-SK _idGenCharOverride-1">Emmanuel Sachs</strong></p>
			<p class="uzky-top">„Emmanuel Sachs, narodený 21. júna 1976 v&#160;Paríži, francúzsky spisovateľ, novinár, filmový kritik, súdny kronikár, cestovateľ, básnik, esejista a&#160;scenárista. Uviedol sa v&#160;roku 2003 svojím prvým románom <em class="em _idGenCharOverride-1">Trois vies (Tri životy), </em>za&#160;ktorý dostal Le Prix Octobre. Autor dvadsiatky diel využívajúcich realitu aj fikciu, tvorivosť a&#160;esej. Je priekopníkom toho, čo sa v&#160;anglosaských krajinách nazýva „creative non-fiction“ a&#160;vo Francúzsku „reálna literatúra“. Píše aj pre film a&#160;v&#160;tlači sa zaoberá medializovanými procesmi, niektoré z&#160;nich mu poskytujú materiál pre jeho knihy.“</p>
			<p class="T">Servaz vyšiel na&#160;verandu-kuchyňu naliať si kávu. Bol sám v&#160;drevenom dome, ktorý poskytli Lei, Gustavovi a&#160;jemu po&#160;úteku Juliana Hirtmanna, nie tak pre jeho bezpečnosť, ale skôr aby ho ochránili pred zvedavosťou tlače a&#160;verejnosti. Gustav odišiel do&#160;svojej školy a&#160;Lea do&#160;nemocnice (odmietla ju zmeniť za&#160;inú).</p>
			<p class="odsaz">On sám, keď ho dočasne uvoľnili, trávil dni, ako vedel. Podišiel k&#160;súprave hi-fi a&#160;pustil si platňu Symfónia č. 5 cis mol od&#160;Gustava Mahlera. Keď zazneli prvé takty smútočného pochodu a&#160;plechové dychové nástroje, vrátil sa k&#160;stránkam o&#160;Emmanuelovi Sachsovi na&#160;internete. Bola ich tam kopa. Prvé len prebehol, usiloval sa vystihnúť osobnosť spisovateľa.</p>
			<p class="odsaz">Jeho tvorbu kvalifikovali ako „hybrid na&#160;polceste medzi fikciou a&#160;svedectvom“, „spájajúcu vnútornú skúsenosť a&#160;pozorovanie, zahrňujúcu reportáž, biografiu, intímny denník a&#160;dokonca poéziu“, „oživenú vôľou pochopiť a&#160;objasniť“. Niekoľkí kritici mu vyčítali „priveľkú snahu ukázať sa na&#160;scéne, tendenciu zabúdať na&#160;tému“. Iní naopak vyzdvihovali „silu, dôvtipnosť analýz, hĺbku erudície“ a&#160;zaraďovali ho k&#160;autorom ako Kesel, Cendrars, Truman Capote a&#160;jeho dielo <em class="em _idGenCharOverride-1">Chladnokrvne, </em>Gide a&#160;jeho <em class="em _idGenCharOverride-1">Spomienky zo súdu, </em>Virginia Woolfová. Servaz ich všetkých čítal. Nikdy však nečítal Sachsa. Súčasní autori ho nelákali, radšej chcel počkať, kým sa to časom vytriedi. Spomenul si, že jednu z&#160;tých kníh videl v&#160;Leiných rukách, už si však nespomínal, za&#160;akých okolností, a&#160;nepamätal si ani názov. Napriek tomu sa tento autor pravidelne ukazoval na&#160;zozname bestsellerov. No medzi riadkami vyčítal, že sa tam už dlhšie neukázal.</p>
			<p class="odsaz">Možno bolo dôvodom práve to, že spisovateľ sa rozhodol obrátiť pozornosť na&#160;<em class="em _idGenCharOverride-1">true crime…</em></p>
			<p class="odsaz">A&#160;možno bol úprimný, keď hovoril o&#160;svojej sestre. Alebo sa len chcel plaviť na&#160;tejto vlne a&#160;znovu byť úspešný.</p>
			<p class="odsaz">Pretože <em class="em _idGenCharOverride-1">true crime </em>bol teraz všade: na&#160;televíznych kanáloch, YouTube ako aj na&#160;streamovacích platformách. Toto fascinovanie rozličnými javmi nebolo nič nové. Keď bol on chlapec, starí páni si v&#160;novinových stánkoch kupovali časopisy, na&#160;ktorých ženy revali od hrôzy. Dnes, s&#160;nástupom rôznych podkastov a&#160;Netflixu, sa obľuba kriminálneho vyšetrovania natoľko rozšírila, že to Servaz pokladal za prehnané.</p>
			<p class="odsaz">Práve sa chystal odmietnuť pozvanie&#160;– ak má ten chlapík nejaké informácie, musí najprv trochu odhaliť svoju hru, aby si mohli sadnúť za stôl, no Servaz si aj tak myslel, že to je bluf&#160;– keď sa vtom na jeho malom pracovnom stole ozval telefón. Pozrel sa na&#160;číslo. Neznáme. Keď v&#160;poslednom čase zazvonil telefón, často bol ihneď v&#160;strehu.</p>
			<p class="odsaz">– Veliteľ?</p>
			<p class="odsaz">Hlas na&#160;druhom konci pripomínal šepkanie. Nebol mu známy.</p>
			<p class="odsaz">– Kto je tam?</p>
			<p class="odsaz">– Emmanuel Sachs.</p>
			<p class="odsaz">Stuhol.</p>
			<p class="odsaz">Nemal rád, keď naňho tlačili. Nemal rád ľudí, ktorí si vyžadujú vašu pozornosť a&#160;nedajú vám pokoj, kým to nedosiahnu. Vo svojej kariére stretol istý počet takých indivíduí, čo si myslia, že to, čo chcú povedať, je dôležitejšie ako všetko ostatné.</p>
			<p class="odsaz">– Ako ste získali moje číslo?</p>
			<p class="odsaz">Uvedomoval si, že hovorí stroho, ale nemienil postupovať v&#160;rukavičkách, nech to je aj slávny spisovateľ.</p>
			<p class="odsaz">– Upokojte sa, veliteľ. Vysvetlím vám to, keď sa uvidíme.</p>
			<p class="odsaz">Hlas bol jemný, takmer ženský, trochu huhňavý.</p>
			<p class="odsaz">– Počúvajte, Sachs. To sa nestane. Neviem, aké máte zámery, ale ja odmietnem vaše pozvanie. Pre vás to možno je osobná záležitosť, možno ste zvyknutý, že vás neodmietnu, no so mnou strácate čas: nie som váš človek.</p>
			<p class="odsaz">Ticho na&#160;druhom konci trvalo dosť dlho a&#160;Servaz čakal na&#160;odpoveď. Povedal si, že práve to Sachs očakával.</p>
			<p class="odsaz">– Veliteľ, som presvedčený o&#160;opaku. Ponúkam vám unikátnu príležitosť. Ubezpečujem vás, že máme <em class="em _idGenCharOverride-1">veľmi presvedčivé informácie. </em>Posúdite to sám. Nehovorte mi, že netúžite nájsť Juliana Hirtmanna.</p>
			<p class="odsaz">– To my, to je kto?</p>
			<p class="odsaz">– Poviem vám, keď sa uvidíme.</p>
			<p class="odsaz">Nadýchol sa. Ten muž ho svojou neochvejnou istotou znervózňoval.</p>
			<p class="odsaz">– Nenaliehajte, Sachs, odo mňa to je nie.</p>
			<p class="odsaz">– Myslím si, že váš mozog sa vyhýba všetkému, čo by vás mohlo viesť ku konfrontácii s&#160;Julianom Hirtmannom, ale skôr či neskôr si budete musieť uvedomiť, že kým je ten muž na&#160;slobode, vy ani vaši blízki nie ste v&#160;bezpečí.</p>
			<p class="odsaz">– Nie ste v&#160;mojej hlave, Sachs!&#160;– povedal zúfalo.&#160;– Dovidenia.</p>
			<p class="odsaz">Už chcel položiť, keď počul, že sa spisovateľ zhlboka nadýchol a&#160;chystá sa prehovoriť.</p>
			<p class="odsaz">– Poznám vás lepšie, ako si myslíte, veliteľ. A&#160;ak vás moje informácie o&#160;Julianovi Hirtmannovi nezaujímajú, <em class="em _idGenCharOverride-1">možno vás budú zaujímať tie, čo sa týkajú vašej družky Ley Delambrovej.</em></p>
			<p class="odsaz">Servaz znovu stuhol. Akoby mu prestalo biť srdce.</p>
			<p class="odsaz">– Čo ste to povedali?</p>
			<p class="odsaz">Jeho hlas bol nezvyčajne drsný.</p>
			<p class="odsaz">– Mám totiž informácie týkajúce sa vašej priateľky Ley Delambrovej. Myslím si, že si zaslúžite vedieť o&#160;nej isté veci, ktoré som sa dozvedel, povedzme… <em class="em _idGenCharOverride-1">náhodou. </em>Isté veci, ktoré zrejme neviete. Isté veci, ktoré by sa vám nemuseli páčiť.</p>
			<p class="odsaz _idGenParaOverride-1">Tentoraz Sachs položil.</p>

			<h2 class="cislo"><strong class="bold-SK _idGenCharOverride-1">2</strong></h2>
			<h2 id="_idParaDest-4" class="tit-2">Naopak</h2>
			<p class="T">Medvedí priesmyk, Haute-Garonne, 13. december 2022, 15 hodín. Výška: 1&#160;725 metrov. Teplota: 5 stupňov pod nulou. Obloha jasná, slnečná, severný vietor.</p>
			<p class="odsaz">Pri východe z&#160;posledného tunela Servaz uvidel veľkú chatu.</p>
			<p class="odsaz">Dolu na&#160;zľadovatenom svahu.</p>
			<p class="odsaz">Typická masívna horská stavba z&#160;kameňa, dreva a&#160;bridlice asi o&#160;sto metrov ďalej na&#160;svahu. Oproti nej vľavo bolo údolie a&#160;v&#160;diaľke sa v&#160;oslepujúcej bielobe črtali na&#160;seba nalepené strechy Saint-Martin-de-Comminges.</p>
			<p class="odsaz">Neprestal sa hnevať, ale paradoxne znovu objavil svoju chladnokrvnosť. Nemal vo zvyku takto reagovať; podľa všetkého sa spisovateľ dotkol jeho citlivého miesta. Alebo po&#160;udalostiach minulého leta už nevedel rozumne uvažovať. Premýšľal, odkiaľ Sachs vedel o&#160;existencii Ley, aké o&#160;nej mohol mať informácie. A&#160;ako ich získal.</p>
			<p class="odsaz">No predsa len váhal, či sa má vydať na&#160;cestu. Pokračoval v&#160;prezeraní početných hodnotení spisovateľa. Ten muž mal rád svetlo, rád sa zaoberal aktualitami a&#160;pohyboval sa medzi mocnými aj medzi chudobnými. Cestou sa mu Servaz pokúšal zavolať, ale vždy narazil na odkazovač.</p>
			<p class="odsaz">Posledná zákruta a&#160;zaparkoval pri veľkej murovanej terase nad cestou. Vypol motor, zapálil si cigaretu a&#160;pozoroval chatu. Bol <a id="_idTextAnchor004"></a>tam Sachs, alebo tam musel byť <em class="em _idGenCharOverride-1">niekto iný: </em>o&#160;tri metre ďalej stál nejaký Jeep Wrangler.</p>
			<p class="odsaz"><em class="em _idGenCharOverride-1">Myslím si, že si zaslúžite vedieť o&#160;nej isté veci, ktoré som sa dozvedel, povedzme… náhodne.</em></p>
			<p class="odsaz">Lea. Po&#160;stý raz videl tú chvíľu, keď v&#160;júni minulého roku prekročila prah ich bytu po&#160;návrate z&#160;Afriky.<span class="index _idGenCharOverride-2"><span><a id="footnote-000-backlink" class="_idFootnoteLink" role="doc-noteref" epub:type="noteref" href="b902l1l0002167_h-epub-6.xhtml#footnote-000">*</a></span></span> Na&#160;opálenej pleti po&#160;dvojročnom pobyte v&#160;Republike Kongo sa ešte viac vynímali jej zelené oči a&#160;plavé vlasy. Oblečené mala svetlé džínsy, staroružovú vestu a&#160;plátenný top: všetko si pamätal. Krásna, nesporne. Na&#160;tom obraze však bol akýsi tieň, tieň medzi tou krásou a&#160;ním, tieň, čo mu nedovoľoval milovať tú krásu tak, ako ju miloval predtým. A&#160;ktorý v&#160;ňom vzbudzoval <em class="em _idGenCharOverride-1">krutosť. </em>V&#160;jeho očiach totiž stratila svoju nevinnosť&#160;– a&#160;takéto veci sa nikdy nenavrátia úplne, nech robíme čokoľvek.</p>
			<aside id="footnote-000" class="_idFootnote" role="doc-footnote" epub:type="footnote">
				<p class="pod-ciarou"><a class="_idFootnoteAnchor" role="doc-backlink" href="b902l1l0002167_h-epub-6.xhtml#footnote-000-backlink">*</a> - Pozri <em class="em _idGenCharOverride-1">Oko, </em>Lindeni 2023.</p>
			</aside>
			<p class="odsaz">Uvedomovala si to? Bol presvedčený, že áno.</p>
			<p class="odsaz"><em class="em _idGenCharOverride-1">Afrika…</em></p>
			<p class="odsaz">Bola medzi Leou a&#160;ním, odkedy sa vrátila zo svojej humanitárnej misie. Odkedy hneď v&#160;prvej chvíli vyhlásila: „Musím ti niečo povedať.“</p>
			<p class="odsaz">Najradšej by ju bol umlčal. Vedel, čo príde, pripravoval sa na&#160;to. Videl ich spolu na&#160;priveľa fotografiách, toho mladého lekára a&#160;ju, na&#160;pozadí červené západy slnka a&#160;savana, ako predpokladal. Bola v&#160;Kongu savana? Súmraky à la <em class="em _idGenCharOverride-1">Out of Africa. </em>Všetky tie zábery, kde sa miešalo dobrodružstvo s&#160;romantikou, všetky tie hollywoodske trofeje, také vzdialené od&#160;reality. Radšej by nebol nič vedel. No prineskoro. Už to spustila. Musela si pripravovať, čo mu povie, vyberať slová, opakovať si ich, niektorým sa vyhnúť.</p>
			<p class="odsaz">Potrebovala to povedať. Tá potreba sa mu zdala egoistická.</p>
			<p class="odsaz">Tvrdila mu, že ten druhý už z&#160;jej života odišiel, že to bol iba „krátky rozmar“, „akási chyba“&#160;– to boli jej slová. Zrejme si musela vyberať medzi viacerými výrazmi: „dobrodružstvo“? „Pomer“? „Zrada“? Nie, určite nepomyslela na&#160;zradu. No zrada tam napriek tomu bola&#160;– a&#160;aj ublíženie. Bolestné.</p>
			<p class="odsaz"><em class="em _idGenCharOverride-1">Pretože so slovami prišli aj obrazy.</em></p>
			<p class="odsaz">Predovšetkým jeden: Lea v&#160;náručí mladého lekára. Servaz si vyhľadal na&#160;Instagrame jeho profil. To nemal robiť. Tým sa obraz mladého lekára stal ešte presnejší.</p>
			<p class="odsaz">Pripomenul si aj iný moment: keď sa vtedy niekoľko hodín pred tým dozvedel, že Julian Hirtmann ušiel z&#160;rakúskeho väzenia v&#160;Leobene. Netrpezlivo čakal na&#160;Leu a&#160;vtom niekto zazvonil pri dverách bytu.</p>
			<p class="odsaz">Pulz sa mu zrýchlil, zovrelo mu žalúdok.</p>
			<p class="odsaz"><em class="em _idGenCharOverride-1">Lea alebo Švajčiar? Alebo ochranka?</em></p>
			<p class="odsaz">Len čo sa dozvedel o&#160;Hirtmannovi, vyžiadal si policajnú ochranu, ani nie tak pre seba ako pre Gustava. No v&#160;ten júnový večer ochranka dlho neprichádzala. Trasúcou rukou otvoril dvere, v&#160;druhej držal zbraň.</p>
			<p class="odsaz">Keď neskôr ochranka prišla, požiadali Leu, Gustava aj jeho, aby si zbalili veci. Zaviedli ich na&#160;bezpečné miesto. On mal byť až do&#160;nového rozkazu uvoľnený. Rozhodlo tak vedenie. Mal chuť odmietnuť, povedať im, že ho nemôžu do&#160;toho nútiť, ale pomyslel si na&#160;syna. Bolo to začiatkom leta. Lea aj on mali dosť času nájsť mu novú školu. Na mieste, kde nebudú vedieť, kto je jeho otec, kde nijaký žiak nebude šíriť o&#160;ňom reči.</p>
			<p class="odsaz">Keď Servaz vystúpil pod terasou z&#160;auta, skonštatoval, že je tam najmenej o&#160;desať stupňov chladnejšie ako na&#160;mieste, odkiaľ prišiel.</p>
			<p class="odsaz">Opatrne postupoval po&#160;ľadovej vrstve na&#160;ceste, prekročil asi polmetrový závej okolo terasy a&#160;vystúpil hore po&#160;schodoch. Vstupné dvere na&#160;chate sa otvorili.</p>
			<p class="odsaz">Ukázal sa Sachs.</p>
			<p class="odsaz">Rovnaká mladistvá tvár, rovnaké šedivejúce vlasy ako na&#160;fotografiách. Na&#160;nich však nebolo vidieť jeden detail&#160;– telo mladíka. Spisovateľ sa udržiaval. Na&#160;štíhlom tele mal oblečený priliehavý modrý pulóver, úzke boky mu obopínali džínsy a&#160;na&#160;nohách mal kvôli snehu a&#160;štrku pevnú obuv.</p>
			<p class="odsaz">Sachs naňho hľadel, ako sa približuje, okom zberateľa motýľov, ktorému sa práve podarilo uloviť krásny exemplár. Servaz videl v&#160;jeho očiach opatrnosť, zvedavosť aj škodoradosť.</p>
			<p class="odsaz">– Dobrý deň, veliteľ,&#160;– usmial sa srdečne, v&#160;chladnom vzduchu sa jeho dych menil na&#160;paru.&#160;– Toto sa nazýva <em class="em _idGenCharOverride-1">stretnutie na&#160;najvyššej úrovni.</em></p>
			<p class="odsaz">Servaz cítil, ako sa ho zmocňuje zlosť. Nevystúpil až sem na&#160;to, aby s&#160;ním zdvorilo vtipkovali.</p>
			<p class="odsaz">– Sachs,&#160;– začal rozochveným hlasom,&#160;– neviem, za&#160;koho sa pokladáte, ani za&#160;koho pokladáte <em class="em _idGenCharOverride-1">mňa, </em>ale máte mi poskytnúť nejaké vysvetlenie!</p>
			<p class="odsaz">Uvedomil si, že jeho slová zanikali v&#160;náporoch vetra.</p>
			<p class="odsaz">– To aj mienim urobiť,– odpovedal spisovateľ.</p>
			<p class="odsaz">– Naozaj? Počúvam vás. Radím vám, choďte rovno k&#160;veci.</p>
			<p class="odsaz">Sachs si ho ďalej prezeral.</p>
			<p class="odsaz">– Ak dovolíte, veliteľ,&#160;– povedal úplne pokojne,&#160;– je chladno. Dávam vám svoje slovo, že sa čoskoro dozviete všetky odpovede na&#160;svoje otázky. A&#160;uvidíte, že som nemal nijaký zlý úmysel. Chcete vojsť? Nech sa páči…</p>
			<p class="odsaz">To mu bolo treba uznať: spisovateľ vyžaroval akési uvoľnenie, ktoré muselo odzbrojiť mnohé konflikty. A&#160;pocítil to aj Servaz, hoci hnev ho ešte neopustil.</p>
			<p class="odsaz">Sachs sa obrátil a&#160;policajt ho nasledoval. Vošli do&#160;priestrannej vysokej obývačky zariadenej, ako sa hovorí, „podľa spisovateľa“: po&#160;celej dĺžke miestnosti police s&#160;knihami, obklady zo svetlého dreva a&#160;pevný dubový nábytok, pestré koberce, početné suveníry z&#160;ciest&#160;– africké masky, egyptské aj grécke sošky, lampy, rytiny, akvarely, dve kožené pohovky po&#160;stranách nízkeho stolíka pri kachliach s&#160;moderným dizajnom. Ďalšie knihy sa v&#160;akomsi pracovnom neporiadku kopili na&#160;kreslách a&#160;stolíkoch.</p>
			<p class="odsaz">Cez tri okná s&#160;malými tabuľkami bolo vidieť biele štíty. Zima v&#160;plnej sile. V&#160;tomto roku extrémne nasnežilo a&#160;pyrenejské údolia to izolovalo od&#160;zvyšku sveta.</p>
			<p class="odsaz">Sachs ukázal na&#160;jednu pohovku. Zmizol a&#160;takmer vzápätí prišiel s&#160;talianskou kávovou kanvicou a&#160;porcelánovými šálkami na&#160;podnose. Položil to na&#160;nízky stolík. Servaz si sadol, no kabát si nevyzliekol.</p>
			<p class="odsaz">– Tak to vysypte, Sachs: odkiaľ poznáte Leu?</p>
			<p class="odsaz">Hlas mal stále rovnako drsný.</p>
			<p class="odsaz">– Nepoznám ju,&#160;– odpovedal spisovateľ a&#160;nalieval kávu.&#160;– Aspoň nie osobne.</p>
			<p class="odsaz">Servaz sa naňho prísne pozrel. Spisovateľ si so šálkou v&#160;ruke sadol na&#160;druhú pohovku.</p>
			<p class="odsaz">– A&#160;čo vy, vy ju naozaj dobre poznáte? Neodchádza často preč, odkedy sa vrátila z&#160;Afriky? Nezmenila sa?</p>
			<p class="odsaz">Servaz sa zatriasol ako boxer, ktorý práve dostal nečakaný úder. Mal chuť vyskočiť a&#160;schmatnúť toho opovážlivca pod krk.</p>
			<p class="odsaz">– A&#160;čo je vás do&#160;toho?&#160;– spýtal sa a&#160;v&#160;jeho hlase to škrípalo.</p>
			<p class="odsaz">– Čo o&#160;nej viete? O&#160;jej rodine?</p>
			<p class="odsaz">Vlastne nie veľa. Lea sa vždy vyhýbala jeho otázkam. Vedel, že jej rodičia žijú na&#160;severe Francúzska a&#160;sú na&#160;dôchodku. Nikdy sa však s&#160;nimi nestretol.</p>
			<p class="odsaz">– Dobre,&#160;– povedal Sachs,&#160;– poviem vám to rovno. Nemyslite si, že s&#160;vami hrám nejakú hru, veliteľ. To vôbec nemám v&#160;úmysle. K&#160;mojim informáciám som sa dostal <em class="em _idGenCharOverride-1">náhodou. </em>Do&#160;istej miery nepriamo. Tu sú: počas pobytu v&#160;Afrike sa vaša priateľka, ako sa zdá, <em class="em _idGenCharOverride-1">veľmi zblížila </em>s&#160;jedným lekárom, ktorý pracoval v&#160;rovnakej misii Lekári bez hraníc…</p>
			<p class="odsaz">Servaz cítil, ako mu sťahuje hrdlo. Sadol si hlbšie do&#160;pohovky, akoby chcel byť ďalej od&#160;hovoriaceho.</p>
			<p class="odsaz">– Ten… lekár,&#160;– pokračoval Sachs a&#160;nespúšťal oči z&#160;policajta,&#160;– sa do&#160;Francúzska vrátil niekoľko týždňov pred Leou a&#160;usadil sa v&#160;oblasti Toulouse so ženou a&#160;dieťaťom, kým pred odchodom do&#160;Afriky býval na&#160;parížskom predmestí. To vám môžem povedať. Vedeli ste to?</p>
			<p class="odsaz">Servaza nečakane zamrazilo. Na&#160;to nebol pripravený.</p>
			<p class="odsaz">– Akože… ako to viete? Odkiaľ ju poznáte?</p>
			<p class="odsaz">– Povedal som vám, že ju nepoznám.</p>
			<p class="odsaz">– Tak ako, dofrasa, všetko toto viete?</p>
			<p class="odsaz">Servaz takmer kričal. Zdalo sa mu, že mu klesla telesná teplota, vnútri cítil taký chlad ako vonku. Sachs sa naňho znovu zahľadel cez okuliare.</p>
			<p class="odsaz _idGenParaOverride-1">– Nepočuli ste ešte o&#160;<em class="em _idGenCharOverride-1">web sleuthingu?</em></p>